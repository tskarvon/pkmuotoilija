Aihe: Pöytäkirjojen muotoiluohjelma

------------

Ohjelman kuvaus:

Ohjelma muotoilee annettujen ohjeiden mukaisesti kirjoitetun tekstitiedostossa olevan pöytäkirjan visuaalisesti miellyttävään ja helppolukuiseen muotoon.

Perustoiminnallisuuteen kuuluu hoitaa käyttäjän graafisessa käyttöliittymässä tekemien valintojen mukaisesti tarvittavat sisennykset ja muu muotoilu, jota on hyvin työlästä tehdä käsin, sekä rivien katkominen niin, ettei paperille tulostaminen sotke muotoiluja. Käyttäjältä kysytään muotoillun pöytäkirjan leveys (oletusarvo 80 merkkiä), halutaanko oma rivitys säilyttää vai annetaanko ohjelman itse hoitaa rivitys ja halutaanko muotoiltuun pöytäkirjaan lisättävän kohta pöytäkirjan hyväksymisestä myöhemmässä kokouksessa ilmoittamista varten. Käyttäjä valitsee lähde- ja kohdetiedostot.

Muotoillut pöytäkirjat tallennetaan muotoilut sisältävään tekstitiedostoon.

Käyttäjällä on seuraavat toiminnot:

- pöytäkirjan muotoilu oletusasetuksilla
- muotoilun asetusten muuttaminen:
  - leveyden säätäminen (oletus 80 merkkiä, oltava vähintään 40 merkkiä)
  - oman rivityksen käyttämisen säätäminen
  - "Hyväksytty kokouksessa __/____" -tekstin mukaan ottaminen tai pois jättäminen
- lähde- ja kohdetiedostojen valinta

Esimerkki ohjelmalle annetusta pöytäkirjasta ja mahdollisesta muotoillusta lopputuloksesta tiedostossa pkEsimerkki.txt.

------------

Ohjelman rakenne:

Main luo ja kutsuu käyttöliittymää. Käyttöliittymässä on kaksi kuuntelijaa, joista toinen on varattu lähde- ja kohdetiedostoihin liittyvien tehtävien hoitamiselle. Tehtyään itseään tyydyttävät valinnat käyttäjä painaa "Muotoile-nappia", jolloin kuuntelija luo Käsittelijä-olion, jonka vastuulla on sovelluslogiikan olioiden luonti ja niiden päämetodien kutsuminen oikeassa järjestyksessä. Käsittelijälle välitetään käyttöliittymän luoma PKtiedot-olio, johon on tallennettu kaikki muotoilussa tarvittava tieto.

Käsittelijä luo ensin PKlukija-luokan ilmentymän. Tämä on ohjelman monimutkaisin luokka. Sen tarkoituksena on määrittää annetun pöytäkirjan kullekin riville oikea tyyppi. Tyyppejä hyödynnetään riveille tehtävässä muotoilussa. PKlukija luo RivitettyPK-luokan ilmentymän, johon rivit, joiden tyypit on määritetty, tallennetaan. Samalla PKlukija tallentaa PKtiedot-olioon lisää tietoja.

Tämän jälkeen käsittelijä luo Kirjoittaja-luokan ilmentymän ja kutsuu sen kirjoitusmetodia. Kirjoittaja käy RivitettyPK:n sisältämät rivit läpi ja kutsuu niiden muotoilumetodia, joka hoitaa sisennysten, rivien katkaisun yms. Tämän jälkeen kirjoittaja kirjoittaa rivit yksi kerrallaan kohdetiedostoon.

   



